<p>Ste na internáte a ako po iné dni aj dnes vás trápi aký pokrm budete mať na večeru. A práve v takýto moment sa sem-tam v niektorých z nás prebudí chuť objavovať a experimentovať. Takýmto spôsobom sme spoločne s mojím kamarátom pripravili špeciálny puding aka <strong>študentský puding</strong>. S týmto skvelým receptom by sme sa radi podelili.</p>
<h2>Na prípravu potrebujete</h2>
<ul>
    <li>2 sáčky pudingu, chuť podľa vlastnej preferencie</li>
    <li>1 liter mlieka</li>
    <li>kryštálový cukor</li>
    <li>1 sáčok piškótov</li>
    <li>konzervu s kúskami ovocia</li>
    <li>O,5 litra Rumu</li>
</ul>
<h2>Príprava</h2>
<p>Do hrnca s dostatočným objemom modrej farby (pripúšťa sa aj hnedá, nikdy však nie čierna) vlejeme cca 0,5 litra mlieka a dáme na platničku zovrieť.</p>
<img src="/uploads/fck/image/DSCF4340.JPG" alt="vlejeme mlieko" width="1200" />
<p>Mlieko ocukríme.</p>
<img src="/uploads/fck/image/DSCF4344.JPG" alt="mlieko ocukrime" />
<p>Kým sa mlieko zohrieva, do druhého hrnca vlejeme zbytok mlieka a vsypeme puding. Miešaním sa snažíme zbaviť všetkých hrudiek.</p>
<img src="/uploads/fck/image/DSCF4345.JPG" alt="vlejeme znova mlieko" /> <img src="/uploads/fck/image/DSCF4353.JPG" alt="zbavujeme sa hrudiek" />
<p>Keď je zmes rozmiešaná, pomaly ju vlievame do rozohriateho mlieka a rozmiešavame.</p>
<img src="/uploads/fck/image/DSCF4362.JPG" alt="prilejeme" />
<p>Medzičasom si pripravíme nádobu do ktorej budeme puding vlievať. Na spodok nádoby dáme piškóty a ovocie. Všetko polejeme adekvátnym množstvom Rumu.</p>
<img src="/uploads/fck/image/DSCF4356.JPG" alt="prilejeme rum" /> <img src="/uploads/fck/image/DSCF4360.JPG" alt="pridame ovocie" />
<p>Puding za stáleho miešania privedieme do varu.</p>
<img src="/uploads/fck/image/DSCF4363.JPG" alt="miesame" />
<p>Po zovretí puding odstavíme a vypneme platničku aby sa čo najrýchlejšie ochladila a aby sme ju mohli čím skôr schovať. Používanie takýchto spotrebičov je totiž prísne proti ubytovaciemu poriadku. Keď puding trochu ochladne, pomaly za stáleho miešania začneme prilievať Rum. Rum musíme kvalitne rozmiešať.</p>
<img src="/uploads/fck/image/DSCF4364.JPG" alt="prilejeme rum a miesame" />
<p>Vymiešanú zmes môžeme teraz vliať do pripravených nádob, poprípade ešte dozdobiť alebo dochutiť podľa vlastnej vôle.</p>
<img src="/uploads/fck/image/DSCF4368.JPG" alt="vlejeme do nadoby" />
<p>Finálny produkt môžeme konzumovať za tepla alebo aj za studena.</p>
<img src="/uploads/fck/image/DSCF4369.JPG" alt="finalny produkt" />
<p>Recept je pomerne jednoduchý a preto je vhodný aj pre amatérov, čiže študentov nižších ročníkov. Na záver chceme podotknúť že výsledný produkt je celkom odporný. Po každej lyžici nás striaslo a preto odporúčame: držte sa radšej konvenčných foriem pitia alkoholu. <br />
PS: vedeli ste ze piškóty nasiaknuté pudingom nejdú v záchode spláchnuť?</p>
