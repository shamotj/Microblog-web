<h2>Prečo</h2>
<p>Som vlastníkom lowendového notebooku Acer 2304 NLC. Práve niekedy v tomto odbobí to budu 2 roky čo som ho zakúpil. To znamená, že práve niekedy teraz mu končí záruka. Tento notebook, podobne ako drvivá väčšina ostatných notebookov, má jednoduchý systém na chladenie procesora. A síce, jeden malý ventilátor, ktorý sa za istých okolností zapne a za istých okolností sa opäť vypne. Tento ventilátor chladí heatpipe, ktorá vedie priamo k procesoru počítača. V prípade tohto konkrétneho notebooku sa ventilátor zapne ak teplota CPU dosiahne 60˚C. Akonáhle sa teplota zníži na 50˚C, ventilátor sa vypne.</p>
<p>Ventilátor nasáva vzduch jedným otvorom a vyháňa druhým. Pri tomto procese sa však v najbližšom okolí ventilátora usádzajú malé čiastočky prachu. Ten sa časom akumuluje až do takého množstva, že celý chladiaci systém stráca svoju účinnosť. To sa prejavuje v častejšom zapínaní ventilátora a v extrémnych prípadoch to môže vyústiť do situácie že sa ventilátor vôbec nevypína a beží nonstop. Takáto situácie je samozrejme nežiadúca, pretože to znamená že CPU má vyššiu teplotu a to znižuje jeho životnosť. Taktiež sa pri zanesenom ventilátore prejavuje jeho zvýšená hlučnosť. Toľko azda k dôvodom.</p>
<h2>Ako</h2>
<p>Pre očistenie ventilátora je logicky potrebné dostať sa až priamo k nemu. U rôznych značiek a rôznych notebookoch sa to prevádza rôzne. V mojom prípade postačovalo odskrutkovať jeden kryt na spodnej strane notebooku. Ešte predtým som však pre istotu a strach zo skratu odstránil batériu.</p>
<p><img src="http://img.neonus.sk/image.php?id=lg/0317da8f2398790d5b0c0a1013c09ad7.jpeg" alt="odstránenie batérie" /> <img src="http://img.neonus.sk/image.php?id=lg/cdea1fa27513d3c6b08c3cc945887252.jpeg" alt="odmontovanie krytu" /></p>
<p>Pod krytom sa ukrýval samotný ventilátor, ktorý bol pripevnený len 1 skrutkou. Najprv však bolo vhodné odpojiť napájanie z matičnej dosky. Na fotke je zreteľne vidieť prach usadený aj mimo ventilátor na matičnej doske. Dostatočná vrstva prachu môže za istých okolností viesť elektrický prúd, čím by došlo k skratu a pravdepodobne poškodeniu komponentu.</p>
<p><img src="http://img.neonus.sk/image.php?id=lg/20f49424d2f82dfe31c10b9a0b0fe73e.jpeg" alt="odkrytie krytu" /> <img src="http://img.neonus.sk/image.php?id=lg/f8072bffdae17aafe8c420185487b936.jpeg" alt="odpojenie napájania" /></p>
<p>Samotná vrtuľa ventilátora bola schovaná pod tenkým plastovým krytom. Ten bol primontovaný za pomoci niekoľkých malých skrutiek.</p>
<p><img src="http://img.neonus.sk/image.php?id=lg/db18a905d0e4762b0c3a93b2e0fce1f5.jpeg" alt="ventilátor" /></p>
<p>Po odstranení ventilátora sa odkryl prach usadený na vyfukovacom otvore.</p>
<p><img src="http://img.neonus.sk/image.php?id=lg/2f4abac987b41f0b23c572f6e35f3a43.jpeg" alt="prach na vyfukovacom otvore" /></p>
<p>Samotné čistenie som prevádzal pomerne jednoducho. Štetcom som odstraňoval prach a ten som zároveň odsával vysávačom. Samozrejme čo najopatrnejšie, nerád by som povysával niečo čo nemám.</p>
<p><img src="http://img.neonus.sk/image.php?id=lg/5be5d08c85c6e6b2cb54abb8f4073ac7.jpeg" alt="čistenie" /></p>
<p>Na záver už ostávala len všetko zasa poskladať dokopy. Po zložení neostaly žiadne zvyšne skrutky, čo je vždy dobrým znamením.</p>
